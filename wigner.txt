Facskó Gábor, a Wigner Fizikai Kutatóközpont Űrfizikai és Űrtechnikai Osztályának tudományos munkatársa meghívott előadóként vett részt a Magyar Honvédség Geoinformációs Szolgálatának Meteorológiai módszertani foglalkozásán, ahol „A naptevékenység hatása a repülésre: kozmikus eredetű sugárzások, helymeghatározási és távközlési zavarok” címmel tartott előadást. A programot Mátraházán rendezték, 2022. március 9-10. között.

A felkérés egy hosszabb együttműködés kezdete, ugyanis a hazai katonai repülésmeteorológiai szolgálat vezetése szeretne kiépíteni egy olyan magyar rendszert, ami képes a repülés igényeinek megfelelően előre jelezni az űridőjárási eseményeket. Ilyenek például a napkitörések, amelyek megzavarhatják a rövidhullámú rádió-, illetve műholdkommunikációs és helyzetmeghatározási rendszereket, de hasonlóan fontos feladat a nagy magasságban utazó, repülő személyzetet érő kozmikus eredetű sugárterhelés előrejelzése és meghatározása is, mivel így csökkenthető lenne az egészségkárosodások kockázata.

A Magyar Honvédség szakembereivel való együttműködés lehetősége 2021. decemberében merült fel először, az I. MyDroneMet Aviation Meteorology Conference-n, ahol Facskó Gábor meghívott előadóként vett részt. Jelenleg az igények és lehetőségek felmérése zajlik, és tervben van egy munkacsoport létrehozása, a hazai, űrkutatással foglalkozó kutatóközpontok részvételével.